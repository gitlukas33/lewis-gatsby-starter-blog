---
title: 'Ludzie są szaleni'
date: '2020-04-05'
---

![photo](post3photo1.jpg)

W internecie źródeł nauki jest mnóstwo. I, tu zaskoczenie, nie ze wszystkich nauczysz się programować!

## I ty chcesz do IT?!!

Pokorne cielę dwie matki ssie, a pokorny programista czyta cały internet. Kursów darmowych i płatnych jest jak stąd do... tamtąd. I każdy się przyda. Jedne do tego, aby cię nauczyć programować, a drugie, aby wybić ci to z głowy. Nie ma tu przesady. Jeśli nie trafisz na wiedzę podaną dla ciebie w odpowiedni sposób, to mimo najszczerszych chęci nic z nauki nie wyjdzie. Prawda stara jak świat - nie ma złych uczniów, są tylko źli nauczyciele. 

## E, to może zostanę kucharzem

Konkretnych kursów polecał nie będę, bo nie jestem wami i nie wiem, co do was trafi, ale gdybym sam zaczął od nauki na [pluralsight.com](https://www.pluralsight.com/), to... znalazłbym sobie inne hobby. Skusiłem się na darmowy kwiecień - nie ukrywam, decydująca była cena. Sporo modnych ścieżek, więc dla każdego powinno się znaleźć coś, czego szuka. Ja odpaliłem ścieżkę frontendową - jedną z wielu, bo kursów na ten sam temat może być tu kilka. Kurs niestety odwoływał się m.in. do miejsc w sieci, które już teraz wiem, że nie są najlepszymi źródłami i tym mnie zniechęcił. Ale to jeszcze małe miki - w [pluralsight.com](https://www.pluralsight.com/) zabrakło mi praktyki (prawie wers z Mickiewicza). Możliwe, że to jest źródło, które pomoże podsumować zdobytą wiedzę - w formie wykładów. Ale kodowanie bez ćwiczeń - no tak się nie da. Chyba że po praktykę pójdziecie do innego źródła. A proszę bardzo! Natomiast że jeszcze trwa darmowy kwiecień na tejże stronie, to zachęcam do przetestowania. Bo, jak jeszcze raz podkreślam, to nie miejsce dla mnie - ale być może dla was idealne! Oczywiście, jeśli znajdziecie wśród kursów coś ciekawego, to dajcie znać.

A i jeszcze jedno - ponoć są tacy, którzy nie korzystają z kursów, a czytają tylko dokumentację i to im wystarcza. Ludzie są szaleni.
