---
title: 'Zaczynamy naukę na serio'
date: '2020-04-19'
---

![photo](post4photo1.jpg)

Przewidywania: dwa - trzy tutoriale na youtube i już machnę drugi onet albo trzeciego pudelka. Rzeczywistość: dwa miesiące nauki - może sklecę jakiegoś bloga, najlepiej na wordpressie, bo nie trzeba kodować.

## Wchodzę na drzewo
A wchodzę, żeby tam zbudować domek. Nie szukałem zbyt długo miejsca w sieci, z którego będę czerpał wiedzę. Wiedziałem jedno - musi być płatne. Nie znaczy to, że będzie lepsze, ale gdy wyłożę stówę na miesiąc, będę bardziej zmobilizowany. I tak założyłem konto na [teamtreehouse.com](https://teamtreehouse.com/). Ponieważ od dawna mam zapędy "artystyczne" i muszę widzieć, że coś podczas pracy powstaje (a najlepiej, jak powstaje coś ładnego), to wiedziałem, że pójdę we frontend. Wspominany w poprzednich wpisach Python był fajny, ale jak się dowiedziałem, że najpopularniejszym wykorzystaniem jest analiza danych, to zrobiłem "brrrr". [Teamtreehouse.com](https://teamtreehouse.com/) na wstępie zaproponowało krótki test, który miał pomóc wybrać ścieżkę. Tu też wybrał się frontend.

## Budowę domku zacznijmy od podłogi
Po krótce: lekcje na [teamtreehouse.com](https://teamtreehouse.com/) są po angielsku - to krótkie filmiki, w których bardzo przystępnym językiem nauczyciele tłumaczą poszczególne zagadnienia. Czasem ma się wrażenie, że aż do przesady prosto. Pod filmikami są zawsze notatki poszerzające wiedzę z lekcji. Dodatkowo prawie na każdej lekcji pisze się kod w dołączonym edytorze, większe całości kończą się krótkimi testami lub większymi zadaniami - każdy strongman wie: aby mięśnie rosły, trzeba wyciskać, nie wystarczy oglądać zdjęcia Pudzianów. Co do samych ścieżek - są bardzo logicznie zaplanowane i warto iść trybem zaproponowanym przez twórców. I robić notatki! Bo zaraz zabieramy się za własny projekt,a wtedy zauważymy, że... wiedza jest ulotna.  